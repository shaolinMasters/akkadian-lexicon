# Akkadian lexicon

A project célja egy olyan webes applikáció és adatbázis – az Akkád lexikon – létrehozása, amely lehetőséget ad a felhasználónak arra, hogy az ókori mezopotámiai és közel-keleti történelem és kultúrkör egyik legfontosabb nyelvén, az akkád nyelven írt források (ún. királyfeliratok és irodalmi szövegek) szókincsében tudjon keresni. Fontos megjegyezni, hogy az applikáció alapvetően egy szűk tudományos kör igényeit igyekszik kielégíteni, ugyanakkor bárki számára hozzáférhető, aki a téma iránt érdeklődik.<br>
	Az alkalmazás háttere egy számos forrás teljes szövegét tartalmazó adatbázis. A felhasználó erre alapozva két módon kereshet rá egy szóra: egyszerű és összetett módon. Az egyszerű keresés tulajdonképpen egy hagyományos szótár funkcióját tölti be, azaz, az egyes számú alanyeset, illetve igék esetében az infinitvus nominativus begépelésével az applikáció megadja az adott szó jelentését angol (illetve később német, francia stb.) nyelven a nyomtatásban, könyvformátumban megjelent szótárak formai követélmenyinek megfelelően. Az összetett keresés alatt megfogalmazott funkcióknak köszönhetően az alkalmazás túllép az egyszerű szótár által nyújtott szolgáltatások határain, és lényegében lexikonná válik. Itt a felhasználónak lehetősége van arra, hogy keressen szövegtípusra, forrásra (azaz szövegre), illetve uralkodókra (Asszíria királyaira a Kr.e. 10-7. században). Az összetett keresés legfontosabb aspektusa azonban az, hogy a felhasználó itt kereshet nyelvtani (azaz ragozott) alakra is. Ebben az esetben, igényei szerint, az applikáció nem csak a keresett szó szótári alakját és jelentését adja meg, hanem az adott alak előfordulását egy konkrét szövegben, szövegcsoportban, akár korszakokra lebontva is.
